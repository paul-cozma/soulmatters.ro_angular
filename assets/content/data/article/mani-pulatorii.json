{"author":"Andra Cozma","date":"2022-03-02T16:08:25.000Z","slug":"mani-pulatorii","status":"publish","title":"Manipulare!","excerpt":"Voi vă vedeți? Vă blamați sau admirați imaginea pe care o vedeți? Aveți cremă de pantofi pe mâini și ciuperci la gură. Cu efect psihoactiv sau nu, cu otravă în corp sau ba, de oricare ar fi, voi prosperați. Pentru voi totul este un teatru, o înscenare, o manipulare media.","article":"Voi vă vedeți? Vă admirați imaginea pe care o aveți în față? Aveți cremă de pantofi pe mâini și ciuperci la gură! N-aveți treabă, voi prosperați. Pentru voi totul este un teatru, o înscenare, o manipulare media.\r\n\r\nVreți să vă transmiteți și voi, ca molima ziua-n amiaza mare? Prea credincioșilor și prea naționaliștilor! Nu copiii voștri plâng, nu corpurile voastre se împut pe front, nu ai voștri au plecat sus la îngerași, de ce să vă pese?\r\n\r\nSunteți infecții fără leac și vă tușiți pe fiecare canal de comunicare posibil. Vreți să infectați totul? Pentru voi suferința umană nu înseamnă nimic?\r\n\r\nNu aveți pic de empatie! Reluați discursul despre tot ce vi s-a luat de pe hartă în trecut de către cei aflați acum în suferință. Așa că merită să sufere, nu?\r\n\r\nSunteți patrioți convinși dar parcă aveți și o patimă pentru cei roșii. Chiar și patriotismul vostru ar păli în fața lor, chiar și legăturile de sânge s-ar subția rapid. Mai bine să se ocupe de ai noștri decât să preia sufletele năpăstuite, așa vă gândiți voi? Pentru că noi nu suntem pe roze ca țară, asta vă justifică lipsa de empatie? Adică „Ce treabă avem noi? Se întâmplă acolo la ei!”\r\n\r\nCa voi sunt mulți. Mulți din cei care le știu pe toate. Au păreri despre orice și instigă dar nu lipind afișe pe gard. Au cont și instigă pe platformele online occidentale. Nu de occidentali trebuie de scăpat?\r\n\r\nCe căutați în lumea lor? Hai la lipit afișe cu mesajul vostru pe stâlpi, garduri, pe pereți reali, nu virtuali! Stați în frig și impărțiți pliante cu politicile voastre. Nu țineți cu occidentul dar vă folosiți de beneficiile acestuia. Nu doar ipocrizia vă caracterizează, din câte văd. Fațetele caracterului vostru sunt într-o continuă deformare.\r\n\r\nE teatru, e înscenare, imaginile sunt trucate, se exagerează? Acolo se moare! Toți cei morți acolo vor rămâne vii în sufletele oamenilor, măi hienelor! Deși cu suflare în plămâni, voi sunteți morți deja și începeți să duhniți a iad!\r\n\r\nSuntem o gloată care crede tot ce se transmite la tv? Spre deosebire de voi, putem citi nenorocirea ochilor din imaginile urmărite. Așa ceva nu poate fi trucat!\r\n\r\nSuntem naivi pentru că noi nu știm jocurile marilor „tabere”. Da, fiecare are jocul său mai ales când este vorba de putere. Până la urmă, fiecare alege lanțurile care strâng mai puțin. Oricum asta tot nu vă explică lipsa de empatie, de solidaritate față de suferința umană. Cu oricare parte ați fi, la fel de… nu idioți, ci psihopați funcționali rămâneți.\r\n\r\nVor plăti copiii voștri pentru voi! Se vor simți nedreptățiți dar păcatul vostru îi va trage înapoi pe generații! Ochii lor vor aminti de ochii voștri! Vor suferi pentru faptele voastre, viermilor! Închideți-vă sursele de deformare a realității! Nu veți primi în putina demult râncezită mai multe decât meritați cu adevărat!\r\n\r\nFiți solidari cu durerea umană nu doar cu durerea de dos care nu va trece nici cu alifia Eternitatea!\r\n\r\nÎn această perioadă am făcut legătura tardivă dar asta este. Câți prieteni ai copilăriei, câte cunoștințe și câte persoane sunt altfel decât credeam eu? Mai studiam eu din când în când la ce dădeau ei „like”, ce surse de informare apreciau și la care comentau. Îmi spuneam că e o lume liberă și fiecare cu părerea lui. Încă aș vrea să cred că sunt victimele dezinformării.\r\n\r\nNu-mi credeam bunicii când spuneau să fiu atentă mereu ce vorbesc, cu cine vorbesc și să nu mă încred în nimeni. Nu-i luam în serios că vorba aia, era o lume liberă. Ei bine, lumea nu a fost niciodată liberă cu totul. Atât timp cât manipularea a prins la multe minți.\r\n\r\nSunt oameni cu minți dirijate de alții, niște suflete ce au acceptat să devină zombie pentru mici favoruri sau mai rău, necondiționat.\r\n\r\nTrompetele războiului mare se aud din ce în ce mai aproape și voi nu vedeți și nu auziți nimic? Câtă ceară aveți în urechi? Este suficientă pentru lumânările postume pe care le meritați din plin? Aveți vată-n nas? Nu simțiți mirosul corpurilor arse ale nevinovaților bombardamentelor? Puțiți a formol sovietic de la o poștă și pentru ăștia ca voi nu există iertare!\r\n\r\nToți care râgâiți tot ce vă vine pe unde vă vine, sunteți la fel de vinovați ca și chipul cioplit la care îngenunchiați și de la care sugeți cu nesăț seva morții!\r\n\r\nOdihnă în pace celor plecați în lumea celor drepți, nedrept de devreme!\r\n\r\nGlorie Ucrainei și multă putere să treceți peste tot! Suntem alături de voi!\r\n    ","previous":{"slug":"rezistenta-la-fericire","title":"Rezistența la fericire"},"next":{"slug":"copilarie-de-amintiri","title":"Copilărie de amintiri"}}