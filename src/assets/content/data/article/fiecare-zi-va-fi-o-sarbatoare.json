{"author":"Andra Cozma","date":"2016-01-02T18:12:50.000Z","slug":"fiecare-zi-va-fi-o-sarbatoare","status":"publish","title":"Fiecare zi va fi o sărbătoare!","excerpt":"Orele se succed. Se țin de mână și cântă-n cor aceleași melodii enervante. Parcă ne-ar lua și-n râs. Eram ca  ","article":"Orele se succed. Se țin de mână și cântă-n cor aceleași melodii enervante. Parcă ne-ar lua și-n râs. Eram ca oala sub presiune.\r\n\r\nAșteptăm după o lungă așteptare. Nu știu cum se face, dar am ajuns. A fost un zbor lin în noaptea întunecată. Tocmai bun pentru duhul istovit.\r\n\r\nAjung în vechea mea casă, care nu se învârte nici după soare și nici după ce zic alții. E așa de cald. Am și uitat de cele 16-17 picuri de aer, pe care-i adunam cu grijă și ii luam de fiecare dată cu mine la somn. Doar sufletul meu drag îmi mai încălzea suflul rar.\r\n\r\nAtât de liniștit este totul. Diminețile miros a frig dar au grade rupte din soare. Un soare care mi-a și dăruit un buchețel de speranță.\r\n\r\nUn soare care m-a așteptat cu atât dor, pentru a-l contopi cu ce a mai rămas din noi. O mamă și-un cățel atât de dragi, prieteni buni și voie bună!\r\n\r\nDulcea casă în care sărbătorile au avut mereu un gust tare bun. Bătrânul cântar impasibil la orice, mi-a evaluat riguros greutatea. E sever dar corect. Nu mai e nevoie să ascund bucate de nimeni. Le pot pune liniștită la vedere, pe rafturile propriei cămări.\r\n\r\nE un decor în care nu e loc de oftat și nici de abandonat. Memoria-i vie iară și nu mai doare deloc.\r\n\r\nVechile broscuțe iberice, în orăcăiala lor diurnă, nocturnă, ba de dragoste, ba de război, parcă au dispărut ca prin farmec. Acum, somnu-i liniștit.\r\n\r\nA venit prințul fermecat al nu știu cui sau de unde și a orânduit totul așa cum se cuvine. Nu mai era loc de noi pe balta lor.\r\n\r\nDeja erau sătule de alții din neamul nostru. Neam ce și-a așternut nuferii cu mulți ani în urmă și care poate n-a luat doar partea de lac ce i se cuvenea.\r\n\r\nFiecare zi va fi o sărbătoare, fiecare moment trist va fi un prilej de a chema voia bună înapoi. Toate trebuie să fie bune și să se savureze rapid, cât ești cald…\r\n\r\nUn călduros La mulți ani! Un an prosper și luminos!\r\n\r\n[Paul Cozma Web Developer și Designer](https://plus.google.com/u/0/+PaulCozma) [Doruța Dumitru](https://www.soulmatters.ro/users/doruta-dumitru) [Cătălina Cornea](https://www.soulmatters.ro/users/catalina) [Andra Niță](https://www.soulmatters.ro/users/andra-niță)\r\n    ","previous":{"slug":"nimic","title":"Nimic"},"next":{"slug":"de-ce-oamenii-buni-sufera","title":"De ce oamenii buni suferă?"}}