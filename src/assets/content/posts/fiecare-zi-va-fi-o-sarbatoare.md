---
author: Andra Cozma
date: 2016-01-02T18:12:50
slug: fiecare-zi-va-fi-o-sarbatoare
status: publish
title: Fiecare zi va fi o sărbătoare!
excerpt: "Orele se succed. Se țin de mână și cântă-n cor aceleași melodii enervante. Parcă ne-ar lua și-n râs. Eram ca  "
---
Orele se succed. Se țin de mână și cântă-n cor aceleași melodii enervante. Parcă ne-ar lua și-n râs. Eram ca oala sub presiune.

Așteptăm după o lungă așteptare. Nu știu cum se face, dar am ajuns. A fost un zbor lin în noaptea întunecată. Tocmai bun pentru duhul istovit.

Ajung în vechea mea casă, care nu se învârte nici după soare și nici după ce zic alții. E așa de cald. Am și uitat de cele 16-17 picuri de aer, pe care-i adunam cu grijă și ii luam de fiecare dată cu mine la somn. Doar sufletul meu drag îmi mai încălzea suflul rar.

Atât de liniștit este totul. Diminețile miros a frig dar au grade rupte din soare. Un soare care mi-a și dăruit un buchețel de speranță.

Un soare care m-a așteptat cu atât dor, pentru a-l contopi cu ce a mai rămas din noi. O mamă și-un cățel atât de dragi, prieteni buni și voie bună!

Dulcea casă în care sărbătorile au avut mereu un gust tare bun. Bătrânul cântar impasibil la orice, mi-a evaluat riguros greutatea. E sever dar corect. Nu mai e nevoie să ascund bucate de nimeni. Le pot pune liniștită la vedere, pe rafturile propriei cămări.

E un decor în care nu e loc de oftat și nici de abandonat. Memoria-i vie iară și nu mai doare deloc.

Vechile broscuțe iberice, în orăcăiala lor diurnă, nocturnă, ba de dragoste, ba de război, parcă au dispărut ca prin farmec. Acum, somnu-i liniștit.

A venit prințul fermecat al nu știu cui sau de unde și a orânduit totul așa cum se cuvine. Nu mai era loc de noi pe balta lor.

Deja erau sătule de alții din neamul nostru. Neam ce și-a așternut nuferii cu mulți ani în urmă și care poate n-a luat doar partea de lac ce i se cuvenea.

Fiecare zi va fi o sărbătoare, fiecare moment trist va fi un prilej de a chema voia bună înapoi. Toate trebuie să fie bune și să se savureze rapid, cât ești cald…

Un călduros La mulți ani! Un an prosper și luminos!

[Paul Cozma Web Developer și Designer](https://plus.google.com/u/0/+PaulCozma) [Doruța Dumitru](https://www.soulmatters.ro/users/doruta-dumitru) [Cătălina Cornea](https://www.soulmatters.ro/users/catalina) [Andra Niță](https://www.soulmatters.ro/users/andra-niță)
    