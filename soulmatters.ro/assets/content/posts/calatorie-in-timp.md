---
author: Andra Cozma
date: 2021-09-08T21:06:34
slug: calatorie-in-timp
status: publish
title: Călătorie în timp
excerpt: "O călătorie în timp ar fi binevenită, dacă ar fi posibilă. Una în care să-ți poți alege alegerile. Trecute sau  "
---
O călătorie în timp ar fi binevenită, dacă ar fi posibilă. Una în care să-ți poți alege alegerile. Trecute sau viitoare. Ce ai fi putut face cândva? Ce crezi că vei face pe mai departe? Cum te vei schimba ca om pe axa timpului?

Vei mai avea aceleași opinii ca în acest moment? Dacă opiniile pe care le susții acum și în baza cărora iei anumite decizii, vor avea un preț? Tu cel din viitor ce i-ai spune celui de trecut, acum? L-ai lăuda, l-ai mustra?

Ai varianta de a-ți construi un dom de sticlă sau un zid înalt care să separe clar lucrurile. Viața ta de a altora cu care crezi că nu rezonezi.

Aruncă-ți smartphone-ul și orice dispozitiv de pe care te conectezi la internet! Debranșază-te de la curentul electric și de la apă caldă! Dă pe wc toate pastilele de cap sau de ce te doare pe tine în general!

Închide frigiderul că e plin de E-uri cam tot ce e prin el! Aruncă-l și pe acesta cu totul. Fă-ți cruci! Pupă moaște secerate de vreme și așteaptă să-ți ciocănească miracole la ușă! Partajează mesaje religioase scoase din context și aranjează-le tu în pretext. Cel al facerii de bine, al noii lumi, după script. Dacă da, scriptu’ cui?

Hai în Evul Mediu sau în orice instanță temporală în care nu ai nimic din ce ai azi! Ia-i și pe cei dragi după tine chiar dacă nu au nicio vină. Sunt ai tăi, n-ai ce să faci. Veți suferi și vă veți bucura împreună de tot ce vă oferă doar natura.

Nu vreți așa, nu vă convine! Vreți să rămâneți la vremurile prezente când aveți tot ce vă trebuie. Să puteți folosi la greu tehnologia informatică pentru a o destabiliza pe cea medicală în aceste vremuri de restriște.

V-ați luat angajamentul de luptători pentru o lume mai bună. Credeți că sunteți importanți și că purtați o mare răspundere. Asta credeți voi! Veți purta „doar” vina! Până la final! Pe firul vieții ce se va țese, oare ce personaj credeți că veți fi devenit? Cel bun, cel rău sau cel care nici n-a contat?

Celor care ați pornit la luptă cu steaguri dacice, icoane și tincturi de lipitori, nu vă e teamă? Mai ales în online? Vi se stochează fiecare mișcare, pentru care ați dat accept. Aici nu mai sunt riscuri? Acceptați să vă dați datele străinilor pentru a avea unde striga sau cum?

Aveți o normă stabilită pentru această activitate? O postare, un share privind porcii de guineea, cere ceva la schimb, nu? Ce și cât de-ale gurii ați primit pentru a dezlănțui acești curenți sulfuroși?

De ce băgați frica în oamenii mai sensibili de înger? De ce profitați de cei care mental, fără vina lor nu înțeleg cum stau lucrurile? Au si ei dreptul de a rămâne sănătoși au și ei oameni dragi. Voi binele cui îl vreți? Deciziile lor sunt influențate de viralitatea voastră și îi poate costa! Cu ce drept faceți dezinformarea aceasta?

Pe de altă parte, cei care au ales conștient să fie cobai, le-a trebuit ceva curaj. Sunt acei cobai care nu au reminisciențele fricilor copilăriei. Nu le este frică de înțepătură. Sau poate le-a fost frică dar au ales sa se informeze!

În cazul lor, nu trebuie să stea cineva să le explice de ț-șpe ori ceva. Nu au nevoie de lămuriri suplimentare. S-au informat. Înțeleg riscurile și beneficiile, pun în balanță totul și se conformează. Așa ca oile, cum vă mai place vouă să spuneți, mai precis, să guițați.

Dacă tehnologia din trecut s-ar întâlni la o masă cu cea de acum și cea viitoare, s-ar putea sau nu înțelege? Și-ar împărți pumni printre circuite sau s-ar așeza frumos să facă un plan? Un plan ce poate să prevină declinul omenirii!

Cum arată exact acest plan? Probabil o să-ți completeze creierul de la sine informațiile lipsă. În cazul celor ca tine, nu-mi pot închipui ce va ieși și pe unde.

Acesta este marele păcat. Mulți nu țin treburile pentru ei, ci fac pe viralii. Să se ia și ei ca o boală. Un copycat al nereușitei lor pubere de a fi cei mai tari din gașcă, mereu în centrul atenției și pentru care acum suferă cei NEVINOVAȚI!
    