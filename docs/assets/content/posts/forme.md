---
author: Andra Cozma
date: 2015-01-29T18:12:50
slug: forme
status: publish
title: Forme
excerpt: "Lumea se învârte în funcție de cercul fiecăruia, fie el un pic întrerupt sau întreg. Pentru soarele de pe cer,  "
---
Lumea se învârte în funcție de cercul fiecăruia, fie el un pic întrerupt sau întreg.

Pentru soarele de pe cer, apa din mări sau pentru țărâna pe care calci, nu contează ce și cine ești. N-a contat niciodată. Ai fost doar un simplu punct pe axa timpului. Un mic punctuleț care se mai muta ici-colo. El se deplasa când în amintiri și ruminații intense, când într-un viitor despre care nu se știe nimic. Totul alb, nescris, inexistent.

Avem nevoie de povești și de alinare care să ne ajute. Astfel, putem umple goliciunea incertitudinii a ce nu s-a întâmplat sau a ceea ce nici nu se va întâmpla. Nu așa cum credem noi. Nu atunci când vrem noi.

Suntem doar punctulețe. Punctulețele legate între ele, formează linii, liniile forme. Fie că sunt cercuri, pătrate, triunghiuri, steluțe sau inimioare, totul e posibil numai atunci când punctulețele se unesc. Până atunci, nimic nu va conta.

De unul singur, este mai greu să contezi.
    