---
author: Andra Cozma
date: 2018-03-17T18:12:50
slug: covoare-si-spiritualitate
status: publish
title: Covoare
excerpt: "Vorbim de un covor frumos țesut, viu colorat și mătăsos. Acoperă cam tot ce trebuie prin încăpere. Te impresionează prin  "
---
Vorbim de un covor frumos țesut, viu colorat și mătăsos. Acoperă cam tot ce trebuie prin încăpere. Te impresionează prin arta cu care a fost făcut. Prin ce procese dure a trecut să fie așa deosebit? Ce tratament a fost nevoie să suporte? Câte motive florale și de fală are întipărite datorită acestui lucru?

Acest tip de covor se găsește cam peste tot, dar se observă greu. Puțini au ochi să-i observe „calibrul”. Ai nevoie de cunoaștere, pe care de cele mai multe ori, o obții prin experiență. În ultimele trei decade, se găsesc tot mai multe astfel de covoare. Mereu apar noi variații și devine dificil să le observi toate detaliile.

Dacă încă te mai gândești în ce lovesc, citește în continuare. Aleg să nu lovesc covoarele pentru a le curăța, că inhalez numai praf. Prefer să pun aspiratorul și să ajungă totul într-un sac. Sunt particule nocive pe care nu le vezi cu ochiul liber, dar te pun la pământ în timp.

Nu am întâlnit mizerie mai multă și năclăială mai mare ca cea de sub covoarele frumos țesute, colorate. Din acelea cu motive florale, abstracte… spirituale, să zicem.

Mențineți-vă verticalitatea și ca ultimă recomandare: nu faceți afaceri cu covoare! Nu rentează.
    