---
author: Andra Cozma
date: 2015-10-04T18:12:50
slug: eroare
status: publish
title: Eroare
excerpt: "(Autor: Cătălina Cornea) Sunt o eroare a sistemului? Suntem sclavii propriei minți, dar lăsăm societate să ne lege lanțurile și  "
---
(Autor: Cătălina Cornea)

Sunt o eroare a sistemului? Suntem sclavii propriei minți, dar lăsăm societate să ne lege lanțurile și să ne închidă într-o cușcă. Cât de mult ne modelează lumea din jurul nostru? Oare nu ne preface în niște roboți programați să funcționeze corect? Dar sunt și acei oameni care sparg propriul sistem și ies din el.

Devin o eroare. Ei își pun întrebări zi de zi, ei luptă cu sistemul, contra normelor sale și contra tabuurilor. Și sunt priviți ca niște ciudați. Sunt și eu o eroare? O ciudată ce refuză să devină un robot? Îmi doresc să fiu liberă și să fac lucrurile într-un mod mai creativ.

Nu vreau să învăț mecanic, nu vreau să îndeplinesc ordinele care mi se par stupide. Și cel mai grav, doar pentru unii, e că nu îmi pasă de părerea celor din jur. Nu vreau să devin produsul bârfelor și al ideilor preconcepute. Cred în originalitate, originalitatea umană, de a fi unic, de a te simți unic, dar societatea nu ne face decât să ne simțim niște ciudați. Și poate tu nu mai dorești să trăiești într-o astfel de lume.

Începi să lupți cu propria minte ca să accepte regulile bine stabilite, nu vrei să devii o eroare, dar în timp înțelegi că e felul tău de a fi și devii un luptător contra lumii. Tu lupți, așa ciudat și singur, zi de zi. Nu mai vrei să vezi oamenii cu idei învechite, nu mai vrei să fii judecat doar din cauza că ești diferit.

Nu vreau decât să îmi creez propria viață, după propriile reguli și să mă simt bine fiind unică. Nu vreau să fiu ca toți. Nu sunt o mioară ce urmează turma. Sunt o personalitate. Nu vreau să fiu doar un număr! La 25 de ani pot spune că îmi place să fiu o eroare și m-am acceptat.

A fost un drum lung, plin de lacrimi și dezamăgiri, dar m-am cunoscut pe mine. Dacă sunteți altfel decât restul, mândriți-vă. Deveniți o „eroare” creativă, iar rolul vostru nu e decât să îmbunătățiți sistemul.
    